## Bölüm 1: Temel Kavramlar ve Düşünceler  
1. Ben bir INTJ’im. Eğer ne olduğunu bilmiyorsan, Google’layabilirsin. Aratmasan da olur. Bu yazıyı okurken, ne olduğunu bilmene gerek yok. Basitçe, **zamanıma** çok değer veriyorum. Bunu, birine ne kadar değer verdiğimi ölçmek için kullanabilirsin. Eğer biri hakkında çok düşünüyorsam, başkalarına sorular soruyorsam o kişi hakkında, ilişkimi düzeltmeye çalışıyorsam ve genel olarak ne dediğine dikkat ediyorsam, o kişiye değer veriyorum demektir. Burada karıştırılmaması gereken bir konu, benim vakit geçirdiğim herkesi aslında değerli bulmadığımdır. Eğer birine değer veriyorsam, kısaca, boş vaktimde, onunla alakalı şeyler düşünürüm. Eğer biriyle konuşmam bittikten sonra, bir sonraki konuşmaya kadar hiç o kişiyi düşünmemişsem, muhtemelen o kişi benim için hiçbir şey ifade etmiyordur. Fakat görüşmemiz arasında “bu konuyu düşündüm” gibi ifadeler kullanıyorsam, sana değer veriyorum demektir.  
2. Değer verdiğim insanlar, **hayatımın merkezini** oluşturuyor. Hayatımda, oldukça az insana değer veriyorum ve bu insanların iyiliği ve güvenliği için çok çalışıyorum. Değer verdiğim insanların, benim için ne kadar önemli olduğunu anlatamam. Onlara gelebilecek en ufak zararda, birçok şeyi feda edip, onların yardımına koşabilirim. Eğer değer verdiğim bir insana zarar verirsen, sinirli biri olduğumu göreceksin.  
3. Oldukça basit bir insanım. Basitliğin yanında, **ağzımdan çıkan şeylere** inanılmaz dikkat ederim. Rica ediyorum, asla ve asla, benim demediğim, ağzımdan çıkmayan bir şeyi düşünme. Eğer bir şeyi ima ettiğimi düşünüyorsan, muhtemelen yanılıyorsun. Asla anlattığım konunun tarafını tuttuğumu düşünme. Bir şeyi biliyor ve anlatıyor olmam, o görüşü savunduğum anlamına gelmez. Kısaca, ağzımdan çıkmayan bir şeyi düşündüğümü sanma.  
4. GAD hastayım. Bu, bu yazının devamında birçok kere daha gelecek ve neredeyse bütün düşünce yapımı etkileyen bir şey olduğunu fark edeceksin. Ne olduğunu bilmiyorsan, kısaca, aklına gelebilecek her şeyden **inanılmaz kaygı** duyuyorum. Hatta o kadar kaygı duyuyorum ki beynim, ölümcül bir durumda olduğunu düşünüp, daha hızlı koşabilmek için midemi boşaltıyor. Yani kusuyorum. Senin için normal hayatın parçası olan bir şey, benim için bir ölüm kalım mücadelesi olabiliyor. Dışarıdan çok basit görünebilir ama benim için ne kadar zor olduğunu hayal edemezsin.  
5. Manipülatif bir insanım. Çevremdeki, değer verdiğim insanlar hariç, herkesi, **çıkarlarım için** kullanırım. Bu, gözüktüğü kadar kötü bir şey değil. İnsanlara kötülük falan yapmaya çalışmıyorum. Neredeyse her zaman, aklımda bazı planlar var. Kendi çıkarlarım doğrultusunda oluşturduğum bu planların, beklendik şekilde gitmesi için elimden geleni yapıyorum. Çoğu zaman, bunu yaparken, açık ve net bir şekilde söylüyorum. Tekrar belirteyim. Benim çıkarlarım, insanların negatif bir durumda olmasına (çoğu zaman) sebep olmuyor.  
6. Sahip olduğum şeylere oldukça bağlıyım. Bu, sanılanın aksine, materyalistik bir bağlılık değil. Sahip olduğum şeyleri özenle seçiyorum ve oldukça değer veriyorum. Her zaman **çanta taşıyorum** çünkü içindeki şeyler, her an ihtiyaç duyabileceğim için özenle seçtiğim şeyler. Bu yüzden, sahip olduğum şeylere insanların dokunmasından nefret ediyorum ve asla dokunmalarına izin vermiyorum.  
7. Hayatım, sahip olduğum bilgilere bağlı diyebilirim. Ne kadar çok bilgi bilirsem, benim için o kadar iyi. Bilgi edinebilmek için elimden geleni yapıyorum ve bu bilgilerin **güvende** olduğundan emin olmak için katmanlarca güvenlik önlemi kullanıyorum.  
8. Bir konu hakkında herhangi bir şey belirtiyorsam, bil ki oldukça **fazla araştırma** yapmışımdır. Zamanımın oldukça büyük bir kısmını, kendimi ve çevremi geliştirmek için harcıyorum. Bahsettiğim herhangi bir konuda, en azından 20 saatlik araştırmam olduğundan emin olabilirsin. Eğer bir konu hakkında yeterince araştırma yapmadıysam “Bu konu hakkında pek bilgim yok.” gibi bir şey duyarsın. Eğer rahatça konuşuyorsam, emin olabilirsin, yüzlerce saat araştırmam vardır. Özellikle güvenlik, iletişim ve eğitim konularında binlerce saat eğitimim var.  
9. Zaman, birden çok kere bahsettiğim gibi, benim için aşırı önemlidir. O yüzden ben, çok dakik bir insanımdır. Söylediğim zamanda orada olabilmek için elimden geleni yaparım. Geç kalanlardan nefret ederim. Ağzımdan çıkan, benim sözümdür. Saat sekizde geleceğim dersem, saat sekizde gelirim. Geç kalmaktan nefret ederim. Eğer **geç kalırsam**, insanlar bir şeylerin garip olduğunu anlar. Herhangi bir yere beş dakika geç kalmışsam, anlayın ki bir şeyler yanlış demektir.  
## Bölüm 2: Yaygın Anksiyete Bozukluğu (GAD)  
1. Hastalığım, beni, hiç hayal edemediğin noktalarda etkiliyor. Kısaca bir liste yapmak gerekirse; insanlara dokunmaktan nefret ederim, insanların yanında **uyumaktan** ya da uyuya kalmaktan nefret ederim, düşünce mekanizmamı değiştirebilecek ya da etkileyebilecek her türlü şeyden (alkol, antidepresan, ağrı kesiciler, duygular) (özellikle alkol, bu yazıda çok daha fazla bahsedilecek) nefret ederim.  
2. Uyku, benim için inanılmaz önemli bir şey. Uyurken görünmekten nefret ettiğim için inanılmaz derecede güvendiğim insanların dışında, başka **kimsenin yanında uyumam**, uyuyamam. Bunun yanında, herhangi bir şey olurken uyumaktan da nefret ederim. Herhangi bir şeyi uyuduğum için kaçırmak beni inanılmaz derecede sinir eder. Kısaca sebebinden bahsetmek gerekirse, uyku, evrimsel olarak çok tehlikeli bir şey. İnsanın en savunmasız olduğu anlardan birisi. GAD sebebi ile uyumak, o anda çok “**açık**” olduğum için inanılmaz korkutucu bir şey. Bedenime ve eşyalarıma dokunulmasını sevmediğim ve uykuda bunlara dikkat edemediğim için uyku, benim için çok stress verici. Kendimin ya da sahip olduğum herhangi bir şeyin tehlikede olduğunu düşündüğüm için insanların yanında uyuyamıyorum. Bu konunun başka bir tarafı ise başkalarının benim yanımda uyuması. Dediğim gibi, ben, insanların yanında uyumaktan inanılmaz çekindiğim ve insanların yanında uyuyamadığım için diğer insanların benim yanımda uyumasını çok büyük bir “cesaret ve güven” olarak değerlendiriyorum. Onların telefonlarını alıp her şeyi okuyabilirim. Uykularında, boğazlarını kesebilirim. Bir insanın, kendini bu kadar açık bir şekilde bırakabilmesi, benim için oldukça ender bir şey. Bu yüzden, yanımda uyuyabilen insanlar benim için **değerleniyor**. Bu yüzden birçok yerde uyku ile ilgili şeyler yazıyor. Kısaca, benim yanımda, kendini “savunmasız bırakarak” ve bana güvenerek uyuyorsan, bu benim için çok önemli.  
3. Genel olarak tehlikeli şeyler yapmaktan hoşlanmıyorum. Sevdiğim ve değer verdiğim insanların, yanımda ya da uzağımda, tehlikeli şeyler yapmasını da sevmiyorum. Çoğu insana göre çok daha düşük bir “tehlike-eşiğim” var. Bu yüzden, birçok insan için normal olan şeyleri ben **yapamıyorum**. Örneğin, araba kullanmak, benim için bir eziyet. Bir şey, benim standartlarım için güvenli değilse, gerçekleşmesini engellemek için elimden geleni yapıyorum ki insanlara bir zarar gelmesin. Fakat bu davranış, çoğu zaman, anlaşılabilir bir şekilde, ortamdaki eğlenceyi sömürüyor.  
4. Bir başka zayıf olduğum alan da aniden gelişen şeyler. Dediğim gibi, hayatımda yaptığım bir çok şey planlı. Planlı çünkü tahmin edilebilir şeyler olduğunda, çok daha **rahat hissediyorum**. Beklenmedik şeyler yaşandığında, planlarımdan dışarı çıkıldığında çok sinirlerim bozuluyor. Bu da eğlenmeye çalışan “normal insanların” yanında hiç de iyi bir şey olmuyor. Bu durum, eskiden çok daha kötüydü fakat şu anda, en azından, arkadaşlarım bir yere çağırdığında, aniden bile olsa, gidebiliyorum.  
5. Hastalığımın bir başka etkisi ise insanların, benim hakkımdaki düşüncelerini etkiliyor. Ben, ne yazık ki, her zaman insanların **beni sevmediğini** ve benle konuşmaktan, vakit geçirmekten hoşlanmadıklarını düşünüyorum. Bu şekilde düşündüğüm için de çoğu durumda, normal insanlar kadar rahat olamıyorum ve sıkıntı çekiyorum.  
6. Anksiyete krizleri geçirebiliyorum. Nasıl geçirdiğime çok girmeyeceğim çünkü bu yazının alanı değil ama neden geçirdiğim önemli. Genel olarak, “**geride bırakılmaktan**” hiç hoşlanmıyorum. Kısaca, insanların beni sevmediğini düşündüğüm için bir yere davet edilmezsem, herhangi bir konuşmada bulunamazsam, insanların beni istemediğini ve bu yüzden davet etmediklerini düşünüyorum. Bu da benim için çok yıkıcı olabiliyor. Yani, rahat olmamı istiyorsan, benim ile alakalı her şeyi bana söyle ve olabildiğince açık ol.  
7. İnsanların bana dokunmasından nefret ediyorum. İnsanların bana dokunması, iyi sebepler ile bile olsa, benim için çok zorlayıcı bir şey. **Tokalaşmak**, el kol hareketli yapmak, ilginç bir şekilde selamlaşmak ve türevleri, benim hiç ama hiç beğenmediğim şeyler. Dokunabildiğim insanlar var ama, eğer yapabiliyorsam, insanlara dokunmamayı tercih ediyorum. Dokunabildiğim insanlara da oldukça nadir dokunuyorum zaten.  
8. Anksiyetemin çok azdığı, ciddi derecede sıkıntı çektiğim durumlarda, bazen, bazı **fonksiyonlarımı kapatmam** gerekebiliyor. En son gidenlerden biri konuşma yetim oluyor. Konuşmayı bırakıyorum, kendimi koruma altına alabilmek için. Konuşmanın yanında; araba kullanma, navigasyon, dokunma gibi birçok duygumu kapatabiliyorum. Genelde, bu durum, arkadaşlarım için çok yıkıcı oluyor fakat çok kafaya takmamaya çalışıyorlar. Ortamda, bir anda konuşmayı bırakan birinin olması, hoşlarına gitmese de ellerinden geleni yapmaya çalışıyorlar.  
## Bölüm 3: Yaşam Tarzım  
1. Genellikle 3 kişi takılmayı seviyorum. 3 kişi benim için ideal bir sayı. Eğer 2 kişi olursak, karşı tarafın mutluluğundan ya da üzgünlüğünden, sanki ben sorumluymuş gibi hissediyorum. **Karşı tarafı mutlu etmek** için aşırı çabalamaya çalışırken aklımı kaybediyorum ve en ufak bir kötü durumda, hemen kendimi suçluyorum ve harap ediyorum. Ama eğer 3 kişi olursak, karşı tarafın duygularından ben sorumlu değilim. Tek yapmam gereken şey onlara ayak uydurmak. Karşimdaki 2 kişi konuşurken, eğlenirken, ben de rahat bir şekilde onlar ile eğlenebiliyorum. Kendimi, onların mutluluğundan sorumlu gibi hissetmiyorum.  
2. Ben, insanlar ile **konuşmaya başlamada ve konuşmayı bitirmede** oldukça kötüyüm. İnsanlar, onlara "yazmamı" bekliyorlar fakat bu durum oldukça zor bir şey benim için. Ben, insanlara yazmak için bir sebep bulamıyorsam, insanlara yazmıyorum. Bu durum, insanların, onlar ile iletişim kurmak istemediğimi düşünmelerine sebep olabiliyor. Fakat bu çoğunlukla doğru değil. İnsanlar bana yazdığı takdirde, yani eğer benim konuşmayı başlatmam gerekmezse, insanlar ile çok da güzel konuşabiliyorum. Benzer şekilde, konuşmayı bitirirken de sıkıntı çekebiliyorum. Eğer karşı karşıyaysak ve konuşma bitiyorsa, ben, panik yapıp gitmeye çalışabiliyorum. İnsanlar, konuşma bitince, bazı vedalaşma hareketleri yapıyorlar. Tokalaşmak, sarılmak gibi. Bunlar, beni çok geren şeyler. Bunlardan kaçmak için konuşma bittiksen sonra, insanlardan uzak durup, bir an önce yola koyulmaya çalışıyorum. Bu iki durumda da unutulmaması gereken şey şu ki insanlar ile konuşmak istemiyorum değil, konuşmaya başlamakta güçlük çekiyorum.  
3. Egoist bir insanım. Diğer insanlardan üstün olmaktan ziyade, farklı olmayı istiyorum diyebilirim. Değer verdiğim insanların gözünde, onların hayatlarındaki diğer insanlardan farklı olmak için elimden geleni yapıyorum. Değer verdiğim insanlara karşı çok yardımsever olmaya çalışıyorum. Bunun karşılığında, diğer insanlara söylemedikleri bilgileri **bana söylemelerini** istiyorum. Diğer insanlar ile paylaşmadıkları şeyleri benimle paylaşsınlar istiyorum. Bana güvensinler istiyorum. Egomu tatmin eden bir şeyler yaparsan ve benim hayatımda önemli bir yere gelirsen, bazı avantajlara sahip olabilirsin.  
4. Bahsettiğim gibi, eşyalarıma çok değer veriyorum. Özellikle **çantam ve telefonum** benim için çok değerli. Hastalığım yüzünden her şeye hazırlıklı olmam gerektiğini hissettiğim için yanımda bir sürü ekipman ve eşya ile geziyorum. O eşyalar, benim için, güvenliğim ile alakalı olduğu için oldukça değer veriyorum ve insanların dokunmasını istemiyorum. Bu yüzden, çantam için ayrıca yazdığım kurallar var. Telefonumda, diğer insanlar hakkında çok fazla bilgi taşıdığım ve aşırı fazla sır tuttuğum için kimse tarafından görülsün ve kullanılsın istemiyorum.  
5. Oldukça açıklayıcı bir insanım. İnsanların, beni tanımasından oldukça **hoşlanıyorum**. Bu yüzden de elimden geldiğince her şeyi açıklamaya çalışıyorum. Bu çabamda, normal bir insanın gideceğinden çok daha ileri gidiyorum ve “kurallar” dediğim şeyler yazıyorum. Kısaca, bazı şeylerin nasıl yapılması gerektiğini açıklıyorum ki insanlar bunlara uyabilsinler. Kurallar dışında, elimden gelen her şeyi, sevdiğim insanlar ile yazarak paylaşmaya çalışıyorum ki rahatça okuyabilsinler ve benim hakkımda daha çok bilgi sahibi olsunlar. Bunları yapabilmek için, tabii ki, inanılmaz derecede not tutuyorum, farklı uygulamalar kullanıyorum ve uzun uzun yazılar yazıyorum.  
6. Bahsettiğim gibi, benim için birine değer vermek, o insana harcadığım zaman ile ölçülüyor. Değer verdiğim insanların iyiliği için elimden geleni yapıyorum. Elimden gelen şey de genelde düşünmek oluyor. Sevdiğim insanlar hakkında, saatlerce düşünüyorum ve onların hayatlarındaki sorunlara çözüm bulmaya çalışıyorum. Fakat bu çözüm arayışım, çoğu zaman, yanlış anlaşılabiliyor. Benim için bir sorunu çözmek, **sorunu tanımlamak** ve kabul etmekten geçtiği için ve insanlar da sorunları kabul etmek istemediği için sıkıntı çıkıyor. İnsanlar, onların sürekli kötü yanlarına odaklandığımdan bahsedebiliyor. Aslında amacım bu değil. Onların daha iyi olabilmeleri için hayatlarındaki sorunlara çözüm arıyorum. Bu da herkese yaptığım bir şey değil tabii.  
7. Ben, buluşmalarda ve oturmalarda, **sevdiğim insanların yanında oturmayı** tercih ediyorum. Yanında oturduğumda, çok değer verdiğim insanların, telefonuna bakmayı tercih edebilirim. Bu durum nadir de olsa mümkün. Bunun dışında, değer verdiğim insanların yanında olmak, hem bana güven veriyor hem de diğer insanları karşımda, net bir şekilde görmeme yarıyor. Bazı durumlarda ise, yanıma, beni rahatsız edebilecek insanlar gelebiliyor. Değer verdiğim insanların yanımda olması, beni rahatsız edebilecek diğer insanların yanıma oturma şansını azaltıyor. Bu durumun biraz esneyebileceği bir durum ise sigara olayı. Ben, yanımda sigara içilmesinden nefret eden, sigara dumanından tiksinen biriyim. Bu yüzden de bazı durumlarda, değer verdiğim insanların yanından, sigara dumanı gelmemesi için kalkabilirim. Eğer yanına oturmak istediğim kişinin sevgilisi ya da benzer biri yanına oturmak isterse, yanına oturma hakkı onlarda bulunur, ben yanına oturmak için zorlamam. Başka istisnai durumlarda da başka yere oturmayı tercih edebilirim.  
## Bölüm 4: Alkol  
1. Ben, hayatımın büyük bir kısmında, alkolden hiç hoşlanmıyordum. Çevrem tarafımdan yapılan negatif propoganda sonucu, alkollü bir ortamın korkunç bir şey olacağını düşünüyordum. Fakat lise dönemimin sonuna doğru, bu kanının aslında ne kadar yanlış olduğunu ve korkumun yersiz olduğunu öğrendim. Beni bu tarz ortamlardan geri çeken şeyin de GAD olduğunu, bu dönemlerden biraz sonra öğrendim. Bahsettiğim gibi, benim düşüncemi etkileyecek her şeyden uzak duruyorum. Alkol alınan bir ortamda, benim de **alkol almam gerektiğini** düşündüğümden, böyle ortamlara girmiyordum. Arkadaşlarım sayesinde, böyle bir gerekliliğin olmadığını, alkollü bir ortamda, alkol almadan da eğlenebileceğimi öğrendim.  
2. Uyku gibi, alkol içen insanlar da benim için oldukça değerli. Yanımda alkol almaları, bana güvendikleri anlamına geliyor, en azından benim için. Alkol, bireyin düşünce sistemini büyük ölçüde etkilediği için ve söylememeleri gereken şeyleri söylemelerine yol açtığı için benim yanımda alkol tüketmek aslında pek de mantıklı değil, en azından benim için. Ben olsam, benim yanımda alkol almazdım yani. Fakat insanlar, benim, **bilgiden beselenen** bir manyak olduğumu bildiği halde, yanımda alkol alınca, benim için oldukça değerleniyorlar. Sarhoş olan birisi, farkındalığını yitirdiği için dışarıdan gelen tehditlere ve tehlikelere açık kalıyor. Bu durumda da kötücül şeylere maruz kalabilir bir pozisyona düşüyor. Ben de, bu durumda, şu şekilde düşünüyorum. Eğer bu kişi benim yanımda sarhoş olabiliyorsa, benden gelebilecek tehditlere karşı kendini güvende hissediyor.  
3. Alkol, benim çıkarlarım için çok güzel bir şey diyebilirim. Alkol, insanların "**çenesinin düşmesine**" sebep olduğu için çok hoşuma gidiyor benim. Ben de, tabii ki, hiç utanmadan, insanlardan bilgi alabilmek için sarhoş edebiliyorum. Genelde, eğer bu sebeple birilerini sarhoş edeceksem, altında yatan emellerimi gayet açık bir şekilde belirtiyorum ve hiç de gizliden gizliye iş yapmaya çalışmıyorum.  
4. Bir alkollü planda; elde ettiğim, yanlışlıkla dile getirilmiş ya da ortaya çıkmaması gereken bilgiler olabiliyor. Bu tarz durumlarda, bariz şekilde, planın içinde, insanların sarhoşken söylediği şeylerin **güvenliğine** çok önem veriyorum. Eğer herhangi bir video veya fotoğraf çekilmişse, bu medyanın, yanlış ellere geçmeyeceğinden emin olmak için neredeyse bütün önlemleri alıyorum. Paylaşılan hikayeler ve sırları başka yerde anlatmıyorum.  
5. İnsanlar, ne kadar çok alkol alırsa, işler aslında tehlikeli bir hale geliyor. Bir yerden sonra, sadece mental defanslarının düşmesinin yanı sıra, fiziksel defansları da inanılmaz derecede düşüyor. İnsanlar, kafası gitmişken, neredeyse hiçbir şeylerine sahip çıkamayacak, kendilerini bile koruyamayacak hale geliyorlar. Bu da benim, yine, değer verdiğim bir şey çünkü benim yapamadığım bir şeyi yapıyorlar, kendilerini **korumasız bir hale getiriyorlar**. Bunlar olurken, bir de bana sorumluluk yüklerlerse, örneğin bana “Kafam giderse telefonuma el koy ki saçma sapan bir şey yapmıyım.” gibi bir şey derslerse, ben iyice mutlu oluyorum çünkü sadece bana pasif olarak güvenmek ile kalmayıp, önemli bir şeyin sorumluluğunu bana veriyorlar. Ve ben, bu tarz şeylere çok önem veriyorum.  
6. Ben alkol kullanmıyorum, kullanamıyorum. Bunun sebebi, yazının burasında, oldukça belli diye tahmin ediyorum. Alkol almak, benim sahip olduğum defansların azalmasına sebep oluyor. Ağzımdan, sarhoşken, yanlış bir şeyin kaçmasını göze alamam. Diğer bir yandan, **bazı kısımların unutulması** ya da net bir şekilde hatırlanamaması beni inanılmaz korkutan bir şey. Akıl sağlığım, beynimin düzgünce çalışmasına bağlı ve hatırlamam gereken her şeyi hatırlamam lazım. Eğer hatırlayamazsam, kafayı yerim. Bunların yanında, sızmak da benim için büyük bir dehşet öğesi. Alkol almak, uyuya kalma ihtimalimi arttırdığı için ve nerede uyuya kalacağımı seçemeyebileceğim için benim için büyük bir sorun.  
7. Çoğu zaman, beraber alkol aldığım insanlar, çevreleri tarafından, alkol aldıklarının **bilinmesini istemiyor**. Bu tarz durumlarda, insanların bilgi güvenliği için oldukça fazla çaba sarf ediyorum. Bu tarz bir plan yapıldığının ortaya çıkmaması, bilmemesi gereken insanların öğrenmemesi için gerekli önemleri alıyorum.  
8. Ben, hiçbir zaman içki içmediğim ve her zaman ayık kaldığım için genelde insanlar, bana güveniyor ve "**toplayan kişi**" olmama izin veriyorlar. Toplayan kişi, fikrimce, bana çok yakışmayan bir betimleme nitekim ben insanları toplamak ile uğraşmıyorum. Ben, genelde, insanların kusana kadar içmesini izleyen sonra da çöp torbası ile koşan kişi oluyorum. Buna toplamak denmez bence.  
9. Ben, değer verdiklerim sarhoş olacaklarsa, onlar için oldukça kapsamlı bir gün **planı çıkarıyorum**. Onların ne zaman içeceği, ne kadar içmesi gerektiği ve ne sıklıkla içmesi gerektiğini, kanlarındaki alkol miktarına kadar hesaplıyorum. Gidilecek yerin konumunu, en yakındaki hastaneyi, kusma ihtimallerini ve bir şeylerin çok kötü gidebileceğini de göz önünde bulundurarak kafamda bir plan oluşturuyorum. Bu plan da genel olarak onların, güvenliklerini tehlikeye atmadan, maksimum seviyede sarhoş olmasına göre ayarlanıyor diyebilrim. Bazı durumlarda, onların daha sarhoş olmasına göre de plan yapabiliyorum.  
## Bölüm 5: Kötü Ömer  
1. İnsanların sınırlarına neredeyse hiç saygım yoktur. Eğer bir şey istiyorsam ve karşımdaki kişiye değer vermiyorsam, istediğim şeyi elde etmek için **elimden geleni yaparım** ve insanları manipüle ederim. Tekrar belirtiyorum, sevdiğim insanları manipüle etmiyorum ve değer vermediğim insanları manipüle ederken, neredeyse her zaman, amacımı ve nasıl amacıma ulaşacağımı açık ve net bir şekilde belirtiyorum. Çoğu zaman, istediğim bilgiyi elde etmek için para veriyorum.  
2. Geçmişte, her ne kadar şu an bundan pişman olsam da, insanların sınırlarını, onların haberi ve izni olmadan **ihlal ettim**. Bu durum neredeyse hiçbir zaman iyi sonuçlanmadı ve çoğu zaman pişman oldum. Bu yüzden insanlara şunu söylüyorum “Eğer bana, bir şeyine bakmam için izin verirsen, emin ol bakarım.”. Artık bu kötü alışkanlığımdan vazgeçmeye çalışsam da arada bir yapmamam gereken şeyleri yapabiliyorum. Ve yine hoş sonuçlanmıyor.  
3. Sevdiğim insanlardan beklentilerim çok yüksek. Sevdiğim insanların, yaptıkları her şeyi bilmek istiyorum. Onların ne yaptığı benim için oldukça önemli bir bilgi çünkü ancak yaptıkları her şeyi bilirsem onları koruyabilirim gibi düşünüyorum. Bu beklenti, insanları, haddinden **fazla sıkabiliyor**. Normalde haber verilmeyecek bir şeyi bana haber vermelerini istiyorum. Hatta bu “haber verme” faaliyetine o kadar çok değer veriyorum ki insanlar haber vermediğinde, onlara kızıp, trip atma hakkını kendimde buluyorum. Çok kötü bir günümdeysem, kriz geçirmem de mümkün olabiliyor.  
4. İnsanların bilgilerini elde etme işi benim için neredeyse tam zamanlı bir iş haline geldiğinden, çoğu zaman **ateşle oynuyorum**. Her ne kadar inanılmaz bir şekilde dikkat etsem de insanların bilgilerini herhangi bir şekilde sızdırmamak ve onların güvenlerini boşa çıkarmamak için, bazen çok kötü hatalar yapabiliyorum. Bende kalması gereken bazı bilgiler benden dışarı çıkınca, kimse için hoş bir deneyim olmuyor. Egoist olmam ve bu bilgiler ile övünmem de bu tarz olayların oluşmasına katkı sağlıyor.  
5. Bahsettiğim sebeplerden ötürü, **birçok etik kurallara sahibim**. Aşmamam gereken çizgileri aşmamak için elimden geleni yapıyorum. Bu etik çizgiler, kendimin değil, başka insanların güvenliği ve iyiliği için. Fakat bazı durumlarda, değer verdiğim insanlara gelecek bir zararı tespit edersem örneğin, aşmamam gereken bu kuralları aşabiliyorum.  
6. İnsanlara "iyilik" yapıyor olmam, sanki çok iyi bir gibi gözükmeme sebep olabilir fakat bu durum doğru değil. Ben, insanlara iyilik yapıyorum çünkü onların da bana, zamanı gelince, iyilik yapmasını bekliyorum. Ben, insanlara yaptığım iyilikleri, aklımda biriktiriyorum. Zamanı geldiğinde, bu yaptığım iyilikleri çıkartıyorum ve insanların da geri ödemesini bekliyorum. Yaptığım iyilikler, çoğu zaman, karşılıksız olmuyor yani. Ve insanların bana iyilik yapmasını da hiç sevmiyorum nitekim bana; hangi iyiliğin, ne zaman yapılacağına ben karar veriyorum. İnsanlar değil. Yaptığım iyilikleri toplama zamanı geldiğinde, ben, **kendi isteğim ile toplarım**.  
## Bölüm 6: Değer Verdiklerim  
1. Ben, daha önce bahsettiğim gibi, eşyalarıma çok değer veriyorum. Eşyalarımın güvenliği için oldukça fazla uğraşıyorum. Normal insanlar, acil durumlar hariç, benim **eşyalarıma dokunamaz**. Değer verdiğim insanlar, benden izin almadan dahi, eşyalarıma dokunabilir ve bakabilir. Eğer dilerlerse, benim haberim olmadan, içinden bir şey alabilirler. Böyle bir şey olduğunda, bana haber vermeleri tercihimdir. Benzer şekide, ben de onların eşyalarını alabilirim. Eşyalarım bu kadar önemli çünkü onlar, benim için güvenliğin bir garantisi. Ben, değer verdiğim bir insana, herhangi bir şey olduğu anda, o eşyalarımı kullanarak yardım edeceğim için onların tam olarak bıraktığım şekilde ve yerde olmalı çok önemli oluyor.  
2. Değer verdiğim insanların eşyalarına, tıpkı onların benim eşyalarıma dokunma yetkisi olduğu gibi, ben de dokunabilirim. Bu dokunma oldukça nadir gerçekleşir. Ben, genellikle pisliğe meyilli olduğum için onların eşyalarına normalde dokunmaya çalışmam. Fakat gerektiğinde veya istediğimde, onların eşyalarına dokunabilirim. Bu dokunmalar, çoğunlukla, onlardan habersiz yaşanmaz. Ben, dokunmak ya da bakmak istediğimde, onlara açık bir şekilde belirtirim. Amacımı ve ne yapmaya çalıştığımı açık bir şekilde anlatırım. **Onların telefonlarından** bilgi sızdırmam. WhatsApp'larına, çok gerekmediği sürece, girmem. Galerilerini, çok gerekmediği sürece, karıştırmam. Onların eşyalarını karıştırma durumum, oldukça nadir zamanlarda yaşanır. Eğer bu duygu, kötülük yapmak amacıyla ortaya çıkarsa bende, kötülük yapmamam için gerekli önlemler, ben tarafından alınır. Eşyalarına, sadece "istedim" diye dokunmam. Onların güvenini sarsacak bir hareket yapmamak için elimden geleni yaparım.  
3. Değer verdiğim insanların sıkıntıları, **benim sıkıntımmış kadar** önemlidir benim için. Onların sıkıntılarını giderebilmek için elimden geleni yaparım. Hatta, onların çok takmadığı bir şeye, ben çok takabilirim. Onların, herhangi bir sıkıntıda, bana haber vermeleri gerekiyor. Yaşadıkları bir problem ya da değişik bir şey, beni alakadar eder. Bana söylemezlerse kızarım.  
4. Problemler dışında, genel olarak hayatlarından da bahsetmeleri gerekiyor. Aramızda sır olmamalı. Ben **her şeyi bilmeliyim**. Birinden hoşlanıyorlarsa, çıkacaklarsa, ya da flörtleşiyorlarsa da ben bilmeliyim. Herhangi biri ile kavga ettilerse, bana söylemeleri gerekiyor. Benim umrumda olan ve bilmek istediğim şeyleri, onlar çok iyi biliyor. Bu tarz şeylerin hepsinin bana anlatılması gerekiyor. Eğer benden bir şey saklanırsa, inanılmaz kızarım. Bana anlatılan bütün şeyler, benden çıkmaz ve bende kalır. Değer verdiğim insanlar, bütün sırlarını bana verebilirler.  
5. Aramızda **ayıp yoktur**. Gerekirse; ayıp şeyler yapılır, sonra unutulur. Değer verdiğim insanların, hiçbir koşulda, benden çekinmesine gerek yoktur. Utanılabilecek diğer konularda da benden utanmazlar. Gerekirse yanımda ağlarlar. Herhangi bir şekilde, bu tarz bir olay yaşanırsa, elimden geldiğince hızlı bir şekilde üstünü kapatmaya çalışırım.  
6. Herhangi bir şekilde, üzgün oldukları durumlarda, onlar ile birlikte bir şeyler yaparım. Eğer ağlamaları gerekiyorsa, beraber ağlayabiliriz. Eğer uzaklaşmaları gerekiyorsa, uzaklaşabiliriz. Onları, hiçbir zaman **yalnız başına bırakmam**. Eğer seslerinde, konuşmalarında, bir anormallik seziyorsam; dibine kadar sorgularım ve onların iyi hissetmesi için elimden geleni yaparım.  
7. Değer verdiğim insanlar için **asla dolu olmam**. Onlar bana ihtiyaç duyduğunda, bırakabildiğim bütün şeyleri bırakırım ve onlara doğru koşarım. Uzaklık fark etmeksizin, gelebildiğim kadar hızlı gelirim. Onlar, günün herhangi bir saati, istedikleri şekilde bana ulaşabilirler. Onların, her saniye, bana ulaşabilmek için özel yetkileri ve güçleri vardır.  
8. Onların, benim hareketlerim üzerinde bir gücü vardır. Değer verdiğim insanlar, benim ne yapmak istediğimden bağımsız olarak, bana, kendi istediklerini yaptırabilirler. Onlar, isterlerse, beni, normalde yaptığım şeylerin dışına çıkarabilirler. Örneğin, bir yere gitmek istediğimde “Hayır, oraya gidemezsin.” diyip, gitmeme **izin vermeyebilirler**. Örnek oldukça basit kalsa da kısaca, onların, benim, kendi hakkımdaki sözümün üstüne söz söylemeye hakları vardır. (Executive Decision, Uygulayıcı Karar)  
9. Aramızda paranın lafı yoktur. Değer verdiğim insanlara karşı paranın asla lafını yapmam. Cebimde ne varsa, onu harcarım. **Para istediklerinde veririm**. Para istemediklerinde de veririm. Geri dönüş beklemem. Onların, hayatlarındaki önemli noktalarda, paraları olduğundan emin olmaya çalışırım. Bir yere ya da bir buluşmaya, paraları olmadan gitmelerini istemem. Aç olduklarında, istemeseler bile, yemek almaya ve karınlarını doyurmaya çalışırım.  
10. Telefon, benim için büyük bir güven kaynağıdır. Değer verdiğim insanlar, telefonuma, benden habersiz erişebilir ve kurcalayabilir. Telefonum, onlar için açıktır. Ben, onların şifrelerini bilirim ve onların telefonuna, **dilersem**, erişebilirim. Bu erişim, çift taraflı, kötüye kullanılmaz. Onların telefonuna, parmak izimi kaydederim ve onlar da benim telefonuma parmak izi kaydeder.  
11. Biz, her durumda, birbirimizin **götünü kollamaya** çalışırız. Aramızdaki sırlara dikkat ederiz ve hiçbir şekilde, başka insanların, bu sırlara erişmesine izin vermeyiz. Bu şekilde söylesem de ben, bu tarz durumlarda, beynim yetersiz kaldığı için, başarısızım. Dolayısıyla onlar, önem arz eden bir durum varsa bana önceden söylerler.  
12. Ben, sosyal durumlarda iyi değilim ve onlar bunu çok iyi bilir. Değer verdiğim insanlar, benim neyden hoşlanmadığımı ve nelerin beni etkileyebileceğini çok iyi bilir. Onlar, benim stresse girebileceğim anları bilirler ve **önlem alırlar**. Herhangi bir sosyal ortamda onlar, benim rahat olmam için çabalarlar. Onlar, benim sıkıntıda olduğumu fark ederlerse, gerekeni yaparlar ve beni kurtarırlar.  
13. Ben, değer verdiğim insanların, değer verdiği insanlara da oldukça değer veriyorum diyebilirim. Onlar, benim için önemli insanlar oluyor çünkü onların yaptığı şeyler, değer verdiğim insanların hayatlarını da etkiliyor. Bu yüzden, onlarla iyi geçinmeye çalışıyorum. Onlara karşı, elimden geldiğince, **objektif** olmaya çalışıyorum.  
## Bölüm 7: İletişim  
1. Benim için iletişim oldukça önemli bir şey. İnsanların ne demek istediğini anlayamadığım, onların “**bariz niyetlerini**” göremediğim için oldukça fazla iletişim becerisine ihtiyacım oluyor. İnsanlar, genelde, açık ve net bir şekilde iletişim kurmadıkları için bazı durumlarda, oldukça zorlanabiliyorum. Bu durumlar oluşmasın diye de elimden geldiğince açık ve net bir şekilde iletişim kurmaya çalışıyorum.  
2. İletişim için kullanılan platform, benim için aşırı önemli. Gündelik hayatımda, iletişmek için belirli platformlar kullanıyorum. Bunların hepsi de **özenle seçilmiş** platformlar. İnsanlar, benimle iletişirken, bu platformları kullansınlar diye uğraşıyorum ve bunun birkaç sebebi var. İlk olarak, bu platformları aktif olarak takip ediyorum ve sıklıkla kontrol ediyorum. Bana ulaşmanın en hızlı yolu, bu sebeple, bu platformlar oluyor. Diğer bir sebep de bu platformların, sektörlerinin en iyilerinden olmaları. Özenle seçtiğim bu platformlar, iletişim konusunda gerçekten iyiler ve onlardan beklenenbilecek her şeyi yapıyorlar.  
3. Benim hayatımın büyük bir kısmı insanlar ile iletişim ile geçtiği için insanların **iletişim kurabiliyor olması** benim için oldukça önemli. Bu durumu sağlamak için elimden gelen her türlü önlemi alıyorum ve insanların, belirli durumlarda, bana rahat bir şekilde ulaşabilmeleri için elimden geleni yapıyorum.  
4. İletişim kurarken, **söylediğim ve söylenen** şeylere inanılmaz dikkat ediyorum. Benim ağzımdan çıkan şey bir sözdür ve ben sözümü tutmak için elimden geleni yaparım. Eğer verdiğim söz tutulmamışsa, bir şeyler garip gidiyor demektir. Unutmuş olabilirim ya da herhangi bir sebepten ötürü gerçekleştiremiyor olabilirim.  
5. İnsanların hayatları ve onların bilgisi ile çok iç içe bir hayat geçirdiğim için onların bilgisinin güvenliği benim için çok önemlidir. Onların bana söylediği şeylerin güvenliği, ben tarafından, sert bir şekilde sağlanır. Benim, herhangi birinin bilgisini sızdırmamak için aldığım birden **çok önlemim** var ve bu önlemler, bilginin niteliğine göre artış gösteriyor. İnsanların bana verdiği en özel bilgiler için, örneğin, birden çok savunma katmanım, önceden hazırlanmış ve prova edilmiş yalanlarım, ortaya çıkması halinde hedef şaşırtmak için yemlerim ve diğer bazı önlemlerim var. Daha önce bu tarz bilgileri, bariz şekilde istemeyerek, sızdırmış biri olarak, bilginin güvenliği için çok çalıştığımı söyleyebilirim.  
6. Bazı belirli durumlar hariç (uyuyor olmam, telefonun çekmemesi, çalışıyor olmam, banyo ya da deniz gibi telefonumu direkt kullanamayacağım ortamlarda bulunmam gibi) oldukça **hızlı cevap veririm** mesajlara. Eğer mesaja cevap vermemişsem, çok büyük ihtimal ile veremiyorum demektir. Bu gibi durumlarda da bana ulaşmak için bazı yöntemler vardır ve gerekli insanlar bana nasıl ulaşacaklarını bilirler. Bana ulaşmaları gereken durumlarda, gerekli şeyleri yaparlar ve ben, onlara, en yakın zamanda dönüş yaparım.  
7. Telefonla konuşmayı sevmiyorum. Telefon görüşmeleri, bence, çağımızın yüz karası. Normal hat üzerinden yapılan görüşmeler, güvenli değil, kesiliyor ve ses kaliteleri çok düşük. Benim rahat olabilmem için oldukça düzgün bir iletişim platformuna ihtiyacım var. Söylediğim şeyin doğru anlaşıldığından emin olmalıyım. Aynı şekilde, karşı tarafın söylediği şeyi de doğru anladığımdan emin olmalıyım. Bu sağlıklı iletişimin sağlanması, ne yazık ki, telefon görüşmesi ile olmuyor. Son olarak, telefon görüşmeleri, arşiv için çok kötü şeyler. Herhangi bir sıkıntı olduğunda ya da geri dönüp bir **bilgiyi tekrar ziyaret etmek** istediğimde, telefon görüşmesini bulmak, aramak ve istediğim bilgiye ulaşmak oldukça zor. Ek olarak şunu da ekleyebilirim, bütün yaptığım telefon görüşmelerini kendi özel arşivimde tutuyorum ve kimse ile paylaşmıyorum.  
8. Telefon görüşmelerine kıyasla mesajlar aslında oldukça iyi bir seçenek. Mesajlar, oldukça “sert” şeyler. Çok barizler ve değiştirmesi çok zor şeyler. Mesajların yanlış anlaşılması, telefon görüşmelerine kıyasla, çok daha zor. Telefon görüşmesi gibi bir anda kesilmiyorlar. Telefonu kapattıktan sonra da varlar. Tekrar **kontrol etmek** istersem, araması ve bulması çok kolay şeyler. Telefon aramalarının aksine, müsait olunan, istenilen bir zamanda cevaplanabiliyorlar. Bu yüzden ben, yazılı yöntemleri tercih ediyorum. Biri bana hızlı bir şekilde ulaşmak istiyorsa, mesaj atmalı.  
## Bölüm 8: Güven ve İstikrar  
1. Benim için güven, bu yazıda birden çok kere bahsettiğim üzere, oldukça önemli bir şey. Ben, insanlara kolay güvenebilen biriyim diyebilirim. Bir şeyler anlatmaya çok hızlı başlayabiliyorum fakat bu demek değil ki ben her konuda çok hızlı açılıyorum. Benim, insanlara güvenmem, sadece basit şeylerde kolay. Basit şeyler harici, hayatımın özel alanları gibi yerler için **yıllar süren ilişkiye** ihtiyaç duyuyorum.  
2. İnsanların da bana güvenmesi benim için çok önemli bir şey tabii. İnsanların bana güvenmesi için ben, elimden geleni yapıyorum ve onların **bana olan güvenlerini** boşa çıkarmamaya çalışıyorum. Bana söylenen bir bilginin gizliliği, güvenliği benim için çok önemli. İnsanların bilgisini güvende tutmak için elimden geleni yapıyorum.  
3. Bu güvenin sağlanması için de oldukça fazla çaba gösteriyorum diyebilirim. Bunu yapıyorum çünkü insanlar bana gerçekten de güvenip bir şeyler anlatıyorlar. Öğrencilerimden tut yeni tanıştığım insanlara, hayatıma yeni giren insanlar bile bana her türlü şeyi anlatıyorlar. Bu anlatılan şeylerin de bende **güvende olduğunu** bilmeleri gerekiyor ve onların bilgilerinin güvende olduğunu göstermek için aldığım önlemleri onlara gösteriyorum.  
4. İnsanların güvenliği için aldığım en önemli önlemler, elektronik cihazlarımın fiziksel güvenliği diyebilirim. Bana verilen bilgilerin birçoğu, bilgisayarımda ve telefonumda tutuluyor. Bu cihazların güvenliği için insanları, onlardan **uzak tutuyorum** ve kimsenin dokunmasına izin vermiyorum. Şifresel güvenlikleri için de elimden geleni yapıyorum. Eğer çok önemli ya da özel bir bilgi ise onları çok daha güvenlikli yerlerde, ekstra şifreler altında tutuyorum.  
5. Benim için **istikrar** da oldukça önemli. Bu sayfada, birden çok checklist var çünkü insanların, benim, acil durumlarda ne yapacağımı bilmelerini istiyorum. Onların güvenliği, onların bilgilerinin güvenliği içn ne kadar çalıştığımı bilmelerini istiyorum.  
6. Değer verdiğim insanların, değer vermediğim insanların yapamadığı şeyleri yapması oldukça hoşuma gidiyor. Ben, değer verdiğim insanlara bazı **haklar veriyorum**. Bu haklar, benim hayatımda, diğer insanların yapamadığı bazı şeyleri yapmalarına izin veriyor. Örneğin telefonuma, tam olarak iki kişi benden izin almadan bakabilir. Bu insanların, gerektiğinde ya da canları istedikleri için onlara verdiğim hakları kullanmaları, beni oldukça mutlu ediyor. Bu hakları, onlara güvendiğim ve kullanmalarını istediğim için veriyorum çünkü.  
## Bölüm 9: Ekstralar  
1. İngilizce Öğretmeniyim. İngilizce öğretmenliğinden önce, bir öğretmenim. Dolayısıyla İngilizce, benim hayatımda oldukça büyük bir yer kaplıyor. Neredeyse **her şeyimi İngilizce yapıyorum**. Kullandığım neredeyse her şey İngilizce. Bu sayfada İngilizce olmaması ve herkesin anlayabilmesi için oldukça fazla çalıştım.  
2. Oldukça **iyi bir arşivciyimdir**. İnanılmaz bir şekilde arşiv yaparım ve bana gelen bilgileri çok güzel bir şekilde dosyalarım. Bana söylediğin ya da gönderdiğin her şeyi, arşivlenmiş sayabilirsin. Çok gizli bilgi ise dijital ortamlarda tutmamaya çalışıyorum ama beynimde yine de arşivliyorum. Bilgilerin gizliliğine göre, çeşitli güvenlik önlemleri de alıyorum tabii ki.  
3. Genel olarak, çok zeki birisi değilim. Normal insanların rahatlıkla anlayabilceği şeyleri **anlamakta zorlanabiliyorum**. Bir şeyi anlamamı istiyorsan, açık bir şekilde söyle.  
4. Genelde, yazdığım yazıların neredeyse hepsinde, yukarıdan aşağı doğru giden bir **önem sıralaması** vardır. En üsttekiler en önemlidir. Alta doğru indikçe önem sırası, benim için, azalır.  
5. Otobüslerde ve toplu taşıma araçlarında, neredeyse her zaman, **kapının önünde** durmayı tercih ediyorum. Kapılar, hem acil bir durum oluştuğunda çıkış görevi görüyor hem de insanlar ile etkileşimin en az olduğu yerlerden birileri.  